# NOTE! Replace the content of this file (including thist comment) with a
# number of paragraphs and sentences suitable for testing regressions in the
# morphological and syntactic analyses. The whole file is used as input to
# preprocessing/segmentation, morphological analysis, disambiguation, etc.


Tän suåppmõõžž tiuʹddepiijjmõõžž praavmest âânn huõl Tâʹvvjânnmallaš sääʹmaaʹšši veʹrǧǧneǩ-komiteaaʹje kuulli tuâjj-joukk. Tuâjj-jooukâst lie kutt vuäzzla, kook eeʹttkâʹstte riikkid da sääʹmtiiʹǧǧid. Juõʹǩǩ riikk nõõmat õõut eeʹttkõʹstti da juõʹǩǩ sääʹmteʹǧǧ nõõmat õõut eeʹttkõʹstti.
Suåppmõõžž praavmõš šâdd vuârrsaǥstõõllmõššân tuâjj-jooukâst leʹddi puki koolm riikk da tõi sääʹmtiiʹǧǧi kõõsk. Vuârrsaǥstõõllâm täävtõssân lij tobdsted vaʹǯǯtõõzzid di vaajted ǩiõččlâsttmõõžžid da teâđ šiõǥǥ vuõʹjji pirr di põrggâd õõutsââʹjest õõutmiõllsažvuõʹtte suåppmõõžž täävtõõzzid ooudeei čåuddmõõžžin.
Tuâjj-joukk ǩiõttʼtââll temaattlaž kõõččmõõžžid di sääʹmtiiʹǧǧin da jeeʹres bieʹlin puättam rapoortid tän suåppmõõžžâst jurddum säʹmmlai vuõiggâdvuõđi tieuʹddmest. Tuâjj-joukk âlgg vueiʹtted tuejjeed õhttsažtuâj jeeʹres bieʹlivuiʹm.
Suåppmõõžž meäʹr ooudeem diõtt tuâjj-joukk âlgg vueiʹtted čuäʹjted riikki halltõõzzid da sääʹmtiiʹǧǧid eʹtǩǩõõzzid da rapoortid. Jõs jeäʹt eʹtǩǩõõzz leʹbe rapoort uvddu õõutmiõllsânji, tuâjj-joouk vuäzzla vuäiʹtte kueʹđđed tõõzz jeäʹrab vuâmmšâttmõõžžid.
Tuâjj-joukk tuʹmmad jiiʹjjes vuâkkõõzzi pirr da mieʹrrad tõin tääʹrǩben pââʹjbeäʹlnn peäggtum tuåimmjummšest.
Suåppmõõžž 40 artiklast jurddum suåppmõõžž tiuʹddepiijjmõõžž praavmõõžžâst šõddâm kuulid jueʹjjet puki koolm riikk kõõsk tässa leʹbe jeeʹres suåppmõõžž meâldlânji.
Tän suåppmõõžž uuʹdet puki koolm riikk sääʹmteeʹǧǧ priimmâmnalla ouʹddel tõn vuâllaǩeeʹrjtummuž.
Tän suåppmõõžž ratifiââʹstet.
Suåppmõš puätt viõʹǩǩe kolmmlååǥǥad peiʹvven mâŋŋa tõʹst, ǥu puk vueʹssbeäʹl lie ruõkkâm ratifiâʹsttemǩeeʹrjeez Taarrjânnam ålggaaʹššiministeriaaʹje.
Taarrjânnam ålggaaʹššiministeria iʹlmmat jeeʹres bieʹlid ratifiâʹsttemǩiiʹrji ruõkkmõõžžâst da suåppmõõžž viõʹǩǩepueʹttemääiʹj. Vueʹssbeäʹl vaʹsttee ääʹšš pirr teâđtummšest sääʹmtiiʹǧǧid.
Muttsid tän suåppmõʹšše raajât õhttsažtuâjast puki koolm riikk sääʹmtiiʹǧǧivuiʹm.
Suåppmõõžž muuttâs puätt viõʹǩǩe kolmmlo peiʹvved mâŋŋa tõʹst, ǥu vueʹssbeäʹl lie iʹlmmtam Taarrjânnam ålggaaʹššiministeriaaʹje priimmʼmeez muttsid.
Vueʹssbieʹll vuäitt čåuddõõttâd suåppmõõžžâst iʹlmmteeʹl ääʹššest ǩeerjlânji Taarrjânnam ålggaaʹššiministeriaaʹje, kååʹtt iʹlmmat jeeʹres vueʹssbieʹlid kõõččmõõžžâst åårrai iʹlmmtõõzz vuâsttaväʹlddmest da iʹlmmtõõzz siiskõõzzâst. Vueʹssbeäʹl vaʹsttee ääʹšš pirr teâđtummšest sääʹmtiiʹǧǧid.
Čåuddõõttmõš kuâskk tåʹlǩ čåuddõõttmõõžž kuâđđam vueʹssbeäʹl da puätt viõʹǩǩe kuuđ määnpââʹj ǩeeʹjjest mâŋŋa tõʹst, ǥu Taarrjânnam ålggaaʹššiministeria lij vuâsttavälddam čåuddõõttâmiʹlmmtõõzz.
Tän suåppmõõžž alggveärlaž kuuʹsǩid ruõkkât Taarrjânnam ålggaaʹššiministeriaaʹje, kååʹtt tuåimat jeeʹres vueʹssbieʹlid suåppmõõžž vuõiggsen tuõđštum kopioid. Vueʹssbeäʹl vaʹsttee suåppmõõžž vuõiggsen tuõđštum kopioi tuåimtummšest sääʹmtiiʹǧǧid.
Tän ååsktem diõtt vueʹssbieʹli eeʹttkõʹstti lie vuâllaǩeeʹrjtam tän suåppmõõžž.
Suåppmõõžž ââʹnet vuäǯǯmest sääʹmǩiõʹlle.

